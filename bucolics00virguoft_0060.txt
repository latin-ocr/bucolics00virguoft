50 BUCOLICA. ECLOGA„ X. 53-77-

malle pati tenerisque meos incidere amores
arboribus: crescent illae, crescetis amores.
Interea mixtis lustrabo Maenala Nymphis, 55
aut acres venabor apros. Non me ulla vetabunt
frigora Parthenios canibus circumdare saltus.
Iam mihi per rupes videor lucosque sonantes
ire, libet Partho torquere Cydonia cornu
spicula. Tamquam haec sit nostri medicina furoris, 60
aut deus ille malis hominum mitescere discat!
Iam neque Hamadryades rursus neque carmina nobis
ipsa placent ; ipsae rursus concedite silvae.
Non illum nostri possunt mutare labores:
nec si frigoribus mediis Hebrumque bibamus, 65
Sithoniasque nives hiemis subeamus aquosae,
nec si, curn moriens alta liber aret in ulmo,
Aethiopum versemus oves sub sidere Cancri,
Omnia vincit Amor: et nos cedamus Amori.'
Haec sat erit, divae, vestrum cecinisse poetam, 70
dum sedet et gracili fiscellam texitghibisco,
Pierides: vos haec facietis maxima Gallo,
Gallo, cuius amor tantum mihi crescit in horas,
quantum vere novo viridis se subiicit alnus.
Surgamus; solet esse gravis cantantibus umbra, 75
iuniperi gravis umbra, nocent et frugibus umbrae.
Ite domum saturae, venit Hesperus, ite capellae.

